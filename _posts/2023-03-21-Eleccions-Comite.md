---
layout: post
title: Eleccions PAS Laboral UPC
author: Francisco
categories: portada
---

CGT a la UPC: La lluita continua
Continuem fent les coses d’una altra manera
El 2019 van presentar candidatura de CGT motivada per donar un impuls al PAS Laboral dins la Universitat i la Societat.

El nostre compromís continua sent la lluita per als drets laborals i socials, les millores de les condicions de treball, l’ajuda mútua, l’acció directa, la justícia social, l’economia del bé comú, la solidaritat, la igualtat, la  llibertat, l’ecologisme, el feminisme, la transparència, la difusió d'informació, la lluita activa, l'autogestió, la coordinació, la cooperació, i el confederalisme.

Les nostres eines són la democràcia directa assembleària, el programari lliure, els formats oberts, la neutralitat a la xarxa, la sobirania tecnològica, i l'apoderament digital.

Un comitè d’empresa ha de ser una eina al servei de la classe treballadora, una eina de lluita per aconseguir millors condicions laborals per a tots i totes, però també ha de ser una manera de construir noves realitats, atacant el cor del sistema, defensant aquelles persones expulsades més enllà dels marges, defensant el planeta i la dignitat dels nostres infants, adolescents i majors.

Un sindicat no ha de deure favors a ningú, ni a empresaris, ni a entitats financeres, ni a partits polítics, ni a les altes esferes dels mitjans de comunicació. Perquè un sindicat ha de representar les persones treballadores i defensar els seus interessos. I res més. Un sindicat no ha de ser mai una empresa que es representi i defensi a si mateixa.

La CGT fa molts anys que dona la cara. Ha sabut quin és el seu lloc a cada moment i ha estat allà on se l'ha necessitat. Aquest és el nostre aval més gran. Que ningú no pugui posar en dubte la nostra dedicació i el nostre compromís. Perquè la CGT és un projecte on decideixen les persones, on decideixes tu. A la CGT no són les cúpules les que decideixen sobre el teu futur des de llunyans despatxos. És un projecte real fet per persones reals i compromeses. Gent il·lusionada que no es resigna, perquè hem après que la lluita és l'únic camí i que aquests canvis, que afavoreixen que les coses siguin més justes, són possibles.

Però perquè això passi cal tenir clar, en primer lloc, del costat dels qui estem: la classe treballadora. I no cal omplir a la gent el cap amb promeses electorals buides de contingut, perquè des de la CGT només podem prometre una cosa: feina. Aquest és el nostre programa electoral: feina, feina i feina. Qualsevol altra promesa ens semblaria deshonesta cap a vosaltres.

Salut!

Secció sindical de la CGT a la UPC

[Pòster Eleccions PAS Laboral UPC 2023](assets/docs/CGT.21-03-2023.pdf)
